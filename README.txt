Folkstyret är ett demokratiskt parti och i detta repositorium utarbetas och publiceras Folkstyrets stadgar.
Av stadgarna framgår hur Folkstyret representerar demos i de beslutande församlingar där Folkstyret valts in av väljarna.
Syftet med det demokratiska partiet Folkstyret är att skapa en så praktisk och enkel kanal för medlemmarna i demos som möjligt att använda för politiskt deltagande i alla de territoriella nivåer (Kommun- eller stadsdel, Kommun, Region, Stat och Europeisk Union o.s.v) där de ingår och att medlemmarna i demos åsikter i varje fråga ska representeras så bra som det är möjligt då beslut fattas.
Folkstyret utvecklar inte egen politik men utvecklar och tillhandahåller verktyg till medlemmarna i demos så att de tillsammans kan utveckla politiska förslag. Folkstyret verkar för att varje politiskt beslut ska fattas så nära de medlemmarna i demos beslutet gäller som möjligt. Inför varje omröstning i en beslutande församling där Folkstyret är invalt tar Folkstyret reda på den statistiskt normala inställningen hos demos och voterar så i den beslutande församlingen.
Folkstyret har två inbyggda automatnej som (1) innebär att Folkstyret automatiskt röstar nej till förslag som inte godkänns av lagrådet. Det innebär att förslag som är i strid med grundlagen, är diskriminerande, begränsar våra individuella friheter eller inte är kongruent med annan lagstiftning inte kan genomföras med Folkstyrets hjälp. Folkstyret kan alltså inte användas för att rösta bort demokratin. Det andra automatnejet (2) triggas om ett förslag eller en omröstning har manipulerats så att Folkstyret inte har möjlighet att ta fram ett legitimt underlag till omröstningen. Till exempel om tiden som ges är för kort eller om någon försöker tvinga igenom ett beslut på ett för långt avstånd från medborgaren (att subsidiaritetsprincipen inte följs).
Det här innebär sammantaget också att det demokratiska partiet Folkstyret bara behöver ha ett enda vallöfte i alla allmänna val: Att följa sina egna stadgar.

# Folkstyrets stadgar

### Information

Folkstyrets stadgar är uppdelade i tre stycken kapitel.

``` Kommentarer till förarbetet formateras som denna text. ```

#### 1. Grundstadgar
Det första kapitlet innehåller Folkstyrets grundstadgar. De reglerar hur Folkstyret representerar demos i en beslutande församling där Folkstyret är invalt. Folkstyrets grundstadgar kan inte ändras eller brytas.

``` Om grundstadgarna behöver ändras så behöver ett nytt parti startas med ett annat namn, nya medlemmar och de nya grundstadgarna. Detta nya parti får då på nytt söka väljarnas förtroende. Syftet med grundstadgarna är att väljare ska kunna vara säkra på att Folkstyret alltid kommer att representera den statistiskt normala åsikten i varja fråga på bästa sätt och bädda för deras långsiktiga engagemang i Folkstyret och demokratin. Grundstadgarna är teknikneutrala och reflekterar demokratins kärnvärden. ``` 

#### 2. Funktionsstadgar
Det andra kaptilet innehåller funktionsstadgarna. De kan vara tillägg till grundstadgarna men de kan inte vara i strid eller konflikt med någon av grundstadgarna. De kan ändras när som helst men kan inte träda i kraft förrän efter ett allmänt val. 

``` Det är alltså i praktiken väljarna som i allmänna val godkänner funktionsstadgarna. Syftet med funktionsstadgarna är att väljare ska kunna vara säkra på att Folkstyret agerar som överenskommet med väljarna under den kommande eller innevarande mandatperioden. Funktionsstadgarna gör det möjligt att utveckla Folkstyret i takt med tiden, med de nya tekniska möjligheter, kunskaper och yttre föutsättningar som tillkommer. ```

#### 3. Föreningsstadgar
Det tredje kapitlet innehåller helt vanliga stadgar som styr upp den vanliga föreningsverksamheten och dess rutiner. De kan inte vara i strid med någon av grundstadgarna eller någon av funktionsstadgarna. 

``` Föreningsstadgarna kan ändras för att anpassas till Folkstyretföreningens storlek, territoriella status eller inriktning. ```

## 1 kap. Grundstadgar

### Definitioner
#### 1 § Folkstyret
Folkstyret är ett demokratiskt parti. Folkstyret är en ungefärlig översättning av det grekiska ordet δημοκρατικός (*dimokratikós*). 

``` Av praktiska skäl kan, i undantagsfall, även definitionen "politiskt parti" accepteras eftersom övrigt svenskt regelverk är anpassat av och för politiska partier. Folkstyret är dock till sin funktion mer en aggregerande institution än en integrerande institution och representerar alltid allmänintresset.  ```
#### 2 § Medborgarombud
Den som är aktiv i Folkstyret och representerar demos i en beslutande församling, är bunden av dessa stadgar och kallas i dessa stadgar för medborgarombud. Medborgarombud kan fritt kandidera som representant för Folkstyret i allmänna val till beslutande församlingar. Det medborgarombud som bryter mot grundstadgar, eller funktionsstadgar, mister automatiskt sin rätt att representera Folkstyret men utesluts inte automatiskt ur sin förening.

``` Det här är den repressiva åtgärd som väntar det medborgarombud som låter sig köpas av lobbyister eller som av vilken annan anledning som helst går emot viljan hos demos genom att inte åtfölja grundstadgarna eller de fasta stadgarna.```
#### 3 § Demokrati
Demokrati förstås som en process som drivs av deltagande och varande en legitimeringsprincip. Demokrati består av politisk jämlikhet, rättsstatens principer och individuella rättigheter.

#### 3 § Demos
Demos består av de som är underställda de politiska besluten och som kan göras ansvariga för sina handlingar. 

``` I en praktisk mening består demos av de som är straffmyndiga och folkbokförda i det terriotorium där det politiska beslutet ska gälla. Det här innebär för tillfället att Folkstyret har en vidare och mer inkluderande definition av demos än nuvarande svensk lag. ```

#### 4 § Voteringar
Folkstyret tar reda på den statiskt normala åsikten om varje politiskt förslag, den de flesta kan ställa sig bakom, och voterar sedan så i den beslutande församlingen. Folkstyret representerar på så sätt allmänintresset. Undantag från detta är förslag som man på förhand kan säga kommer att beröras av ett autoveto. Underlaget till Folkstyrets beslut ska alltid, anonymiserat, publiceras så att alla kan bedöma dess legitimitet och kunna utgöra en del av den politiska självkännedomen och fria opinionsbildningen.

#### 5 § Autoveto
Folkstyret har autoveton som innebär att Folkstyret automatiskt avslår förslag som inte godkänns av lagrådet. Det innebär att förslag som är i strid med grundlagen, är diskriminerande, begränsar våra individuella friheter eller inte är kongruent med annan lagstiftning inte kan genomföras med Folkstyrets hjälp. Folkstyret kan alltså inte användas för att rösta bort demokratin. Ett annat autoveto triggas om ett förslag eller en omröstning har manipulerats så att Folkstyret inte har möjlighet att ta fram ett legitimt underlag till omröstningen. Till exempel om tiden som ges är för kort eller om någon försöker tvinga igenom ett beslut på ett för långt avstånd från medborgaren (att subsidiaritetsprincipen inte följs).

``` Automatnej har bytt namn till autoveto. Automatnej har givit några intrycket att det lätt går att manipulera utfallet i en omröstning genom att lägga in en negation i formuleringen av frågan och därmed få stöd av ett automatnej. Det kan man inte. Alla förslag som läggs för beslut i en beslutande församling utmanar det rådande. Eftersom uttrycket tydligen är förvirrande så byter det namn. Det andra autovetot behöver ändras för det är för "löst" formulerat. Kanske det innebär att fler autoveton än två behövs? ```

#### 6 § Folkmotioner
Folkstyret frågar slumpvis utvalda personer i de demos där Folkstyret är invalt om det är något de vill lyfta upp på den politiska dagordningen eller om de vill stödja något förslag någon annan har lagt i samma demos. Dessa förslag sorteras i popularitetsordning och omvandlas av Folkstyrets invalda medborgarombud till Folkmotioner. Undantag från detta är förslag som man på förhand kan säga kommer att beröras av ett autoveto. Medlemmar i demos kan genom Folkmotioner föreslå funktionstadgeändringar.

#### 8 § Grundstadgeändring
Grundstadgar kan inte ändras. 

## 2 kap. Funktionsstadgar

#### 1 § Voteringar - Genomförande
När Folkstyret är inröstat av väljarna i en beslutande församling, så skickar Folkstyret varje förslag vidare till ett tillräckligt antal, av demos, slumpvis utvalda personer. De får information om förslaget och svarar sedan vad de tycker om det på en femgradig skala. Vad som är tillräckligt antal beror på storleken på demos.

``` I ett beslut på nationell, regional eller kommunal nivå är ett tillräckligt antal ungefär 1000-1500 personer. Om inte ett ja eller nej i en fråga kan utkristalliseras (ett statistiskt säkerställt ja eller nej utom felmarginalen) med det underlaget kommer det ändå inte hjälpa att fråga fler. I ett kommun- eller stadsdelsdelsärende där befolkningsunderlaget är litet och en totalundersökning inte är befogad är det bättre att gå ut med en enkät och fråga "folk" som kan styrka att de tillhör demos vad de tycker om förslaget. ```

#### 2 § Folkmotioner - Genomförande
Varje gång en person i befolkningen får en fråga om vad den tycker om ett förslag så får den också svara på om det är något annat den vill lyfta upp på den politiska dagordningen eller om man vill backa något förslag någon annan har lagt. Folkmotioner kan också föreslås av vem som helst som tillhör aktuellt demos eller ett medborgarombud.

#### 8 §	Funktionsstadgeändring
Förslag om funktionsstadgeändringar kan göras genom folkmotioner. Beslut om funktionsstadgeändringar fattas genom att demos tillfrågas på samma sätt som inför en votering. 

``` Formuleringen "inför en votering" betyder att demos själva fattar beslut om funktionsstadgeändringar. De övriga partier som är invalda i den aktuella beslutande församlingen är alltså inte med i dessa beslut. ```

## 3 kap. Föreningsstadgar
``` Nedan är föreningsstadgar för ideella föreningar enligt standarmall. ```
### Allmänna bestämmelser
#### 1 §	Ändamål
Folkstyretföreningen har som ändamål att bedriva ideell verksamhet i form av ett demokratiskt parti. Folkstyretföreningen vänder sig till människor i alla åldrar, oavsett bakgrund och arbetar aktivt för att motverka all form av diskriminering.
#### 2 §	Sammansättning
Föreningen består av de fysiska personer som har upptagits i föreningen som medlemmar.
#### 3 §	Beslutande organ
Föreningens beslutande organ är årsmöte, extra årsmöte och styrelsen.
#### 4 §	Firmateckning 
Föreningens firma tecknas av styrelsen eller, om styrelsen så beslutar, av två styrelseledamöter gemensamt eller av en eller flera särskilt utsedda myndiga personer.
#### 5 §	Verksamhets- och räkenskapsår
Föreningens verksamhetsår och räkenskapsår är kalenderår.
#### 6 §	Stadgetolkning
Uppstår tvekan om tolkningen av dessa stadgar, eller om fall förekommer som inte är förutsedda i stadgarna, hänskjuts frågan till nästkommande årsmöte. I brådskande fall får frågan avgöras av styrelsen. 
#### 7 §	Skiljeklausul
Talan i tvist mellan medlem och föreningen får inte väckas vid allmän domstol. Sådan tvist skall, utom i fall då annan särskild ordning är föreskriven, avgöras enligt lagen om skiljeförfarande. Dock skall följande gälla rörande kostnaderna för skiljeförfarandet. Vardera parten svarar för egna kostnader liksom för kostnaderna för den skiljeman man utsett. Kostnaderna för ordförande och sekreterare, delas lika mellan parterna.
#### 8 §	Stadgeändring
För ändring av dessa stadgar krävs beslut på två på varandra följande möten, med minst en månads mellanrum, varav ett ska vara årsmöte, med minst 2/3 av antalet avgivna röster. 
Förslag till ändring av stadgarna får skriftligen avges av såväl medlem som styrelsen.
#### 9 §	Upplösning av föreningen
För upplösning av föreningen krävs beslut på två på varandra följande möten, med minst en månads mellanrum, varav ett ska vara årsmöte, med minst 2/3 av antalet avgivna röster. I beslut om upplösning av föreningen skall föreningens tillgångar skänkas till Allmänna Arvsfonden och föreningens handlingar m.m. skall arkiveras på Stadsarkivet.
### Föreningens medlemmar
#### 10 §	Medlemskap
Förening är öppen för alla fysiska personer. Medlem skall följa föreningens stadgar och föreskrifter. När medlemsavgiften är erlagd är personen medlem och förs in i medlemsförteckningen. Styrelsen har rätt att utse person till hedersmedlem. Styrelsen ska godkänna alla medlemskap.
#### 11 § Utträde
Medlem som vill utträda ur föreningen, skall skriftligen anmäla detta till styrelsen och anses därmed omedelbart ha lämnat föreningen. Medlem som inte har betalat medlemsavgift senast den 31 december får anses ha begärt sitt utträde ur föreningen. Medlemskapet upphör i sådant fall genom att personen avförs från medlemsförteckningen.
#### 12 § Uteslutning
Medlem får inte uteslutas ur föreningen av annan anledning än att denne har försummat att betala av föreningen beslutade avgifter, motarbetat föreningens verksamhet eller ändamål, eller uppenbarligen skadat föreningens intressen. Beslut om uteslutning eller varning får inte fattas utan att medlemmen inom viss tid, minst 14 dagar, fått tillfälle att yttra sig över de omständigheter som föranlett att medlemskapet ifrågasätts. I beslutet skall skälen härför redovisas samt anges vad medlemmen skall iaktta för överklagande. Beslutet skall inom tre dagar från dagen för beslutet skriftligen meddelas den berörde.
#### 13 § Medlems rättigheter och skyldigheter 
Medlem
-	har rätt att delta i sammankomster som anordnas för medlemmarna
- har rätt till information om föreningens angelägenheter
-	skall följa föreningens stadgar samt beslut som fattats av föreningsorgan 
-	har inte rätt till del av föreningens behållning eller egendom vid upplösning av föreningen
-	skall betala medlemsavgift samt eventuellt övriga avgifter som beslutats av föreningen
-	godkänner genom sitt medlemskap att föreningen får behandla personuppgifter i syfte att bedriva ändamålsenlig verksamhet i enlighet med vid var tid gällande föreningsstadgar och i enlighet med eventuella övriga villkor för behandling av personuppgifter som beslutats av föreningen
### Årsmöte och extra årsmöte
#### 14 § Tidpunkt, kallelse
Årsmötet, som är föreningens högsta beslutande organ, hålls före utgången av mars månad på tid och plats som styrelsen bestämmer. Kallelse till årsmötet och förslag till föredragningslista skall av styrelsen senast tre veckor före mötet tillställas medlemmarna via mail, i föreningens facebookgrupp och på hemsidan. Har förslag väckts om stadgeändring, nedläggning eller sammanslagning av föreningen med annan förening eller annan fråga av väsentlig betydelse för föreningen eller dess medlemmar skall det anges i kallelsen. Verksamhets- och förvaltningsberättelser, revisorernas berättelser, verksamhetsplan med budget samt styrelsens förslag och inkomna motioner med styrelsens yttrande skall finnas tillgängliga för medlemmarna senast en vecka före årsmötet. I kallelsen skall anges var dessa handlingar finns tillgängliga.
#### 15 § Förslag till motioner att behandlas av årsmöte
Såväl medlem som styrelsen får avge förslag till fasta stadgar och föreningsstadgar att behandlas av årsmöte. Förslag från medlem skall vara styrelsen tillhanda senast fyra veckor före årsmötet. Styrelsen skall till årsmötet avge skriftligt yttrande över förslaget.
#### 16 § Rösträtt samt yttrande- och förslagsrätt 
Medlem som har betalt medlemsavgiften senast 30 dagar före mötet och under mötesåret fyller lägst 15 år har rösträtt på möte. Rösträtten är personlig och får inte utövas genom ombud. Medlem som inte har rösträtt har yttrande- och förslagsrätt på mötet.
#### 17 § Beslutsförhet
Mötet är beslutsmässigt med det antal röstberättigade medlemmar som är närvarande på mötet.
#### 18 § Beslut och omröstning
Beslut fattas med bifallsrop (acklamation) eller om så begärs efter omröstning (votering).
Med undantag för de i 8 § och 9 § nämnda fallen avgörs vid omröstning alla frågor genom enkel majoritet. Enkel majoritet kan vara antingen absolut eller relativ. Val avgörs genom relativ majoritet. Med relativ majoritet menas att den (de) som erhållit högsta antalet röster är vald (valda) oberoende av hur dessa röster förhåller sig till antalet avgivna röster. För beslut i andra frågor än val krävs absolut majoritet, vilket innebär mer än hälften av antalet avgivna röster. Omröstning sker öppet. Om röstberättigad medlem begär det skall dock val ske slutet. Vid omröstning som inte avser val gäller vid lika röstetal det förslag som biträds av ordföranden vid mötet, om ordföranden är röstberättigad. Är ordförande inte röstberättigad avgör lotten. Vid val skall i händelse av lika röstetal lotten avgöra. Beslut bekräftas med klubbslag.
#### 19 §	Valbarhet
Valbar till styrelsen och valberedningen är röstberättigad medlem av föreningen. Anställd i föreningen får dock inte väljas till ledamot av styrelsen, valberedningen eller till revisor i föreningen.
#### 20 §	Ärenden vid årsmötet
Vid årsmötet skall följande behandlas och protokollföras:
1.	Fastställande av röstlängd för mötet (vem som har rösträtt).
2.	Val av ordförande och sekreterare för mötet.
3.	Val av protokolljusterare och rösträknare.
4.	Fråga om mötet har utlysts på rätt sätt.
5.	Fastställande av dagordning.
6.	
   - a) Styrelsens verksamhetsberättelse för det senaste verksamhetsåret.
   - b) Styrelsens förvaltningsberättelse (balans- och resultaträkning) för det senaste räkenskapsåret.
7.	Revisorernas berättelse över styrelsens förvaltning under det senaste verksamhets-/räkenskapsåret.
8.	Fråga om ansvarsfrihet för styrelsen för den tid revisionen avser.
9.	Fastställande av medlemsavgifter.
10.	Fastställande av verksamhetsplan samt behandling av budget för det kommande verksamhets-/räkenskapsåret.
11.  Behandling av styrelsens förslag (propositioner) och i rätt tid inkomna förslag från medlemmarna (motioner).
12.	Val av
    - a) föreningens ordförande för en tid av 1 år.
    - b) halva antalet övriga ledamöter i styrelsen för en tid av 2 år.
    - c) 3 suppleanter i styrelsen med för dem fastställd turordning för en tid av 1 år.
    - d) 2 revisorer jämte 2 suppleanter för en tid av ett år. I detta val får inte styrelsens ledamöter delta.
    - e) 3 ledamöter i valberedningen för en tid av ett år, av vilka en skall utses till sammankallande.
13.  Eventuellt övriga frågor som anmälts under punkt 5. Beslut i fråga av större ekonomisk eller annan avgörande betydelse för föreningen eller medlemmarna får inte fattas om den inte varit med i kallelsen till mötet.
Inget utöver det som finns i kallelsen får tas upp och beslutas på årsmötet. 
#### 21 §	Extra årsmöte
Styrelsen kan kalla medlemmarna till extra årsmöte. Styrelsen är skyldig att kalla till extra årsmöte när en revisor eller minst 10 % del av föreningens röstberättigade medlemmar begär det. Sådan framställning skall göras skriftligen och innehålla skälen för begäran.
När styrelsen mottagit en begäran om extra årsmöte skall den inom 14 dagar utlysa sådant möte att hållas inom två månader från erhållen begäran. Kallelse med förslag till föredragningslista för extra årsmöte skall tillställas medlemmarna senast sju dagar före mötet på det sätt styrelsen bestämt. Vidare skall kallelsen med förslag till föredragningslista publiceras på föreningens hemsida, anslås i föreningens lokal eller på annan lämplig plats. Underlåter styrelsen att utlysa eller kalla till extra årsmöte får de som gjort framställningen vidta åtgärder enligt föregående stycke. Vid extra årsmöte får endast det som föranlett mötet upptas till behandling. Om rösträtt på extra årsmöte och om beslutsmässighet vid sådant möte gäller vad som sägs i 16 § och 17 §.
### Valberedningen
#### 22 §	Sammansättning, åligganden
Valberedningen består av tre ledamöter, varav en sammankallande, valda av årsmötet. Valberedningen sammanträder när ordföranden eller minst halva antalet ledamöter så bestämmer. Valberedningen skall senast 4 veckor före årsmötet tillfråga dem vilkas mandattid utgår vid mötets slut, om de vill kandidera för nästa mandattid. Senast 2 veckor före årsmötet skall valberedningen meddela röstberättigade medlemmar sitt förslag.
### Revisorer
#### 23 §	Revision
Revisorerna har rätt att fortlöpande ta del av föreningens räkenskaper, årsmötes- och styrelseprotokoll och övriga handlingar. Revisorn skall inte ingå regelbundet på styrelsemöte. Revisorerna ska vara oberoende av dem som de har att granska. Föreningens räkenskaper skall vara revisorerna tillhanda senast en månad före årsmötet. Revisorerna skall granska styrelsens förvaltning och räkenskaper för det senaste verksamhets- och räkenskapsåret samt till styrelsen överlämna revisionsberättelse senast 14 dagar före årsmötet.
### Styrelsen
#### 24 §	Sammansättning
Styrelsen består av ordförande samt 4-8 övriga ledamöter. Styrelsen bör bestå av kvinnor och män. Styrelsen utser inom sig vice ordförande, sekreterare, kassör och övriga befattningshavare som behövs. Vid förhinder för ledamot inträder suppleant enligt av årsmötet fastställd turordning. Avgår ledamot före mandattidens utgång inträder suppleant i dennes ställe enligt samma ordning för tiden t.o.m. kommande årsmöte. Styrelsen får utse person till adjungerad ledamot. Sådan ledamot har inte rösträtt, men kan efter beslut av styrelsen ges yttrande- och förslagsrätt. Adjungerad får utses till befattning inom styrelsen. 
#### 25 §	Styrelsens åligganden
När årsmöte inte är samlat är styrelsen föreningens beslutande organ och ansvarar för föreningens angelägenheter. Styrelsen skall - inom ramen för dessa stadgar - svara för föreningens verksamhet enligt fastställda planer samt tillvarata medlemmarnas intressen. 
Det åligger styrelsen särskilt att
-	tillse att för föreningen gällande lagar och bindande regler iakttas
-	verkställa av årsmötet fattade beslut
-	planera, leda och fördela arbetet inom föreningen
-	ansvara för och förvalta föreningens medel
-	tillställa revisorerna räkenskaper mm enligt 23 §
-	förbereda årsmöte
#### 26 §	Kallelse, beslutsmässighet och omröstning
Styrelsen sammanträder efter kallelse av ordföranden, eller då minst halva antalet ledamöter har begärt det. Styrelsen är beslutsmässig när samtliga ledamöter kallats och då minst halva antalet ledamöter är närvarande. För alla beslut krävs att minst hälften av styrelsens samtliga ledamöter är ense om beslutet. Vid lika röstetal har ordföranden utslagsröst. Röstning får inte ske genom ombud. I brådskande fall får ordföranden besluta att ärende skall avgöras genom skriftlig omröstning eller vid telefonsammanträde. Om särskilt protokoll inte upprättas skall sådant beslut anmälas vid det närmast därefter följande sammanträdet. Vid sammanträde skall protokoll föras. Protokoll skall justeras av mötesordföranden och av en särskilt utsedd protokolljusterare. Avvikande mening skall antecknas till protokollet.
#### 27 §	Överlåtelse av beslutanderätten
Styrelsen får överlåta sin beslutanderätt i enskilda ärenden eller i vissa grupper av ärenden till sektion, kommitté eller annat organ eller till enskild medlem eller anställd. Den som fattat beslut med stöd av bemyndigande skall fortlöpande underrätta styrelsen härom.
